---
layout: eu
category: zastupitel
title: Jakub Michálek
number: 1
fullname: Mgr. Bc. Jakub Michálek
name: Jakub Michálek
sub: předseda zastupitelského klubu
image: jakub-michalek.jpg
anotation: Pro tento systém jsou dostupné aktualizace
perex: Mgr. Bc. Jakub Michálek je právník zaměřující se na svobodný přístup k informacím a autorské právo, vedle toho vystudoval též obecnou fyziku. Pracuje v pražské advokátní kanceláři. V minulosti organizoval protesty proti ACTA a podal žalobu na Václava Klause za utajování informací o amnestií. 
priznani: https://github.com/pirati-cz/KlubPraha/blob/master/priznani/jakub-michalek.md
telefon: + 420 775 978 550
mail: jakub.michalek@pirati.cz
facebook: https://www.facebook.com/smidak
vykaz: https://redmine.pirati.cz/redmine/activity?show_time_entries=1&user_id=4
ukoly: https://redmine.pirati.cz/redmine/projects/praha/issues?query_id=6
foto: https://www.flickr.com/search/?text=Jakub%20Michalek&sort=relevance&user_id=68741528%40N03
github: https://github.com/jmichalek
---

**Jak je to dlouho, co působíš v Pirátské straně?**

Příznivcem jsem se stal již v roce 2009. Za několik měsíců jsem přišel na první setkání. 

**Hledal jsi tehdy stranu, s níž bys souzněl?**

Politika mě celkem zajímala, ale bylo to tehdy hlavně o ODS a ČSSD. Vznikli Piráti, kteří se nebáli jít do kontroverzních témat a trvat na reformě autorského práva. Neváhal jsem.

**Věnuješ se různým tématům. Povedlo se ti něčeho dosáhnout?**

Protože jsem právník, snažím se používat hlavně právní nástroje. Účastním se například konzultací ohledně novel autorského zákona a zákona o svobodném přístupu k informacím. Hodně jsem se věnoval mezinárodní protipirátské smlouvě ACTA, sepsal jsem její rozsáhlou analýzu a nakonec jsem jednal s ministrem. Ten ratifikaci pozastavil.

Po Klausově amnestii, kdy zastavil trestní stíhání podvodníků z H-Systému, jsem pro Hanu Marvanovou koncipoval návrh skupiny senátorů na zrušení kontroverzní části amnestie. I když Ústavní soud amnestii nezrušil, veřejnost tento Klausův krok jasně odsoudila. Kvůli utajování autorů amnestie jsem Klause i zažaloval, ale soud dosud nerozhodl. 

Naposledy jsem ve volném čase vytvořil padesátistránkovou
brožuru o zaměstnaneckých dílech. Vysvětluji v ní, jak mají školy řešit autorská práva ke skriptům a učebnicím vytvořeným
za veřejné peníze, aby byly veřejně dostupné v režimu otevřeného přístupu (Open Access).

**Dostal se do hledáčku tvého zájmu v minulosti i pražský magistrát?**

Angažovali jsme se s Piráty hlavně kolem kauz spojených s IT službami a zveřejnili jsme, kolik magistrát utrácí za pochybné kontrakty.
Také jsme přiměli pražský dopravní podnik zveřejňovat smlouvy na webu. Díky svému zaměření na autorská práva jsem se podílel na rozboru problémů a doporučeních kolem Opencard.

**A co chceš na magistrátu s těmi velkými kauzami minulosti dělat?**

Je potřeba v zastupitelstvu založit tým, který tyto kauzy nezávisle prošetří a zveřejní, kdo za ně nese odpovědnost. Do budoucna pak musí
být dána jasná pravidla a vzorové smlouvy platné pro všechna výběrová řízení. Nemůže se opakovat, aby město zaplatilo za vývoj nějaké
aplikace, nemělo na ni plná práva a následně se muselo doprošovat u původního dodavatele, kdykoliv chce software změnit.

**Co vůbec na pražském magistrátu zmůže jednotlivec? I kdyby se do zastupitelstva dostali tři, čtyři Piráti, co od nich můžeme čekat?**

I jednotlivec má šanci nastolovat na zastupitelstvu témata a zejména má přístup k informacím. Piráti chtějí být konstruktivní opozicí,
která aktivně připomínkuje návrhy a zasadí se o to, aby přístup k informacím měli i občané.

Chceme radu města nezávisle kontrolovat a zabránit podezřelým záměrům již při schvalování. Ušetříme tak práci policii a peníze nám všem.

**Ještě pojďme o trochu nazpět. Souběžně s aktivitou u Pirátů jsi vedle práv studoval i fyziku na Matematicko-fyzikální fakultě UK. Jak
ovlivnila tvůj pohled na politiku**

Fyzikální zákony jsou pevně dané, lidské zákonyjsou dohodnutá, více či méně kulturně zakořeněná pravidla. Logičnost, objektivní realita a předvídatelnost jsou pro právo užitečné, ale hodnotové pojmy jako svoboda, spravedlnost či poctivost by se z něho neměly vytrácet.

**A závěrem: Co tě na politice tak baví?**

Cítím, že pomáháme v přirozeném vývoji směrem ke znalostní společnosti. Je důležité, aby si společnost nové technologie osahala a zachovala si hodnoty jako je otevřené řešení veřejných záležitostí a ochrana svobod a soukromí jednotlivce. Než nás ovládnou roboti. (Smích)
